COME I LUPI EDUCANO I LORO FIGLI
Racconto

Camminavo per la strada maestra quando udii delle grida alle mie spalle. 
Era un pastorello, che correva additando qualcosa lontano.
Guardai in quella direzione e vidi due lupi, uno grosso e l'altro più piccolo,
 che fuggivano per i prati.
Il lupo più piccolo portava sulla schiena un agnello: 
lo teneva per la zampa coi denti. 
Il lupo grosso correva dietro di lui. Insieme al pastorello mi misi all'inseguimento, gridando a più non posso. I contadini accorrevano coi cani.
Appena il vecchio lupo vide gli uomini e i cani, raggiunse il lupetto, gli strappò 
l'agnello di bocca, se lo gettò sul dorso ed entrambi, accelerando la loro fuga, 
scomparvero ai nostri occhi.
Allora il pastorello raccontò quello che era successo. 
Un grosso lupo era sbucato all'improvviso dal bosco, aveva assalito un agnello, l'aveva ucciso e l'aveva portato via. 
Il lupetto era arrivato di corsa e si era gettato sull'agnello. 
Il vecchio lupo lo aveva lasciato fare, anzi, gli aveva lasciato prendere l'agnello e si era messo a corrergli accanto senza toccarlo. 
Ma nel momento del pericolo il vecchio lupo aveva interrotto la lezione: per fuggire più in fretta, aveva strappato al lupetto l'agnello e se lo era caricato sul dorso.



