Queste parole riempirono il Re di sdegno: se suo figlio aveva fatto un simile sogno, significava che era presuntuoso ed irriverente e come tale andava punito e, sordo alle suppliche della moglie e degli altri figli, lo cacciò di casa.
Faustino si trovò, per la prima volta nella sua vita, solo e abbandonato: stringendo tra le mani un fagottino contenente pochi indumenti e un pezzo di pane, prese tristemente la via della foresta, senza sapere dove andare.
Camminò per tutto il giorno e, al cader della notte, incominciò ad aver paura: ogni fruscio ed ogni ombra gli sembravano carichi di minacce.
Finalmente, vide in lontananza un lumicino e vi si diresse, raccogliendo le ultime forze, per chiedere asilo per la notte.
Con sua grande meraviglia, mentre si avvicinava a quella luce tra gli alberi, vide che si trattava di uno splendido castello: entrò nell’ampio giardino e non appena fu giunto al portone, questo si aprì.
Faustino si trovò al centro di una grande sala e attorno a lui si affollavano delle splendide signore, che indossavano lunghe vesti seriche e scintillanti e recavano sul capo un alto cappello a cono.
Tra loro, una ragazzina della sua età, vestita anch’essa di quello strano e stupendo abito, lo prese subito per mano.
- Benvenuto, Faustino. - gli disse sorridendo una di quelle signore - Finalmente! Ti aspettavamo da tanto tempo!
Vedendo l’espressione sbigottita del ragazzo, scoppiò a ridere e si affrettò a spiegare:
- Le mie sorelle ed io siamo le Fate di questo paese. Siamo ricche e potenti, ma desideravamo avere un fratellino: così, quando leggemmo nel futuro che un Principe sarebbe stato cacciato dai suoi genitori, ci preparammo ad accoglierlo: ed eccoti qui.
Così dicendo lo condusse in una stanza, che conteneva tutto quanto un ragazzo della sua età potesse desiderare.
Grandi armadi erano ricolmi di giocattoli, di libri, di abiti bellissimi; un ampio letto era sovrastato da un ricco baldacchino e tutto il pavimento era ricoperto da un folto tappeto.
Un carillon suonava e un intero esercito di soldatini di piombo era schierato sul tavolo, pronto ai suoi ordini.
Faustino avrebbe voluto guardare e toccare ogni cosa, ma ben presto fu vinto dal sonno, gli occhi gli si chiusero ed egli avvertì solamente che delle braccia morbide lo deponevano sul letto e lo coprivano con un piumino, poi più nulla.
Il giorno seguente ebbe inizio per Faustino una nuova vita: le Fate esaudivano ogni suo desiderio, ed egli giocava, correva nell’ampio giardino, suonava il pianoforte, sempre in compagnia della Fata piccina.
La vita gli pareva splendida, priva di doveri e di noiose incombenze e ricca invece di gradevoli sorprese.
