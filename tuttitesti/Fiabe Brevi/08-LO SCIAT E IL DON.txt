LO SCIAT E IL DON
Leggenda russa

Un vecchio, di nome Ivan, aveva due figli: Sciat Ivanic e Don Ivanic. Sciat, il primogenito, era forte e alto; Don, il minore, era più piccolo e debole. 
Il padre indicò a ciascuno dei due figli il cammino che avrebbero dovuto seguire e li pregò caldamente di volergli obbedire.
Sciat non obbedì a suo padre: si allontanò dalla via che gli era stata indicata, e questa fu la ragione per cui si smarrì lungo il cammino. Don, invece, obbedì e andò dove suo padre gli aveva 
ordinato di andare. Così attraversò tutta la Russia e divenne celebre.
C'è, nel distretto di Epifane, nella provincia di Tula, un villaggio che si specchia in un lago: il lago si chiama Ivan e il villaggio ha preso lo stesso nome.
Da quel lago escono due piccoli emissari che prendono direzioni diverse. 
L'uno è tanto stretto che lo si può varcare con un salto. E chiamato Don. 
L'altro invece è già molto largo fin dalla nascita. 
Ed è chiamato Sciat.
Il Don va diritto davanti a sè e, più procede, più si allarga, più si irrobustisce.
Lo Sciat, invece, fa ampie giravolte e si getta ora a destra, ora a sinistra.
Il Don attraversa tutta la Russia prima di gettarsi nel Mar d'Azov, ed è un fiume ricco di pesci e solcato da barche a vapore.
Lo Sciat, invece, ha vagabondato a lungo, ma non è mai uscito dalla provincia di Tula. Anzi, alla fine, è caduto in un altro fiume: l'Upa.

